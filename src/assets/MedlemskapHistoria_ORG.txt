Medlemskap:
Som medlem i Original Pros Spelförening får du inte bara möjligheten att delta i roliga turneringar och aktiviteter, utan du blir även del av en större gemenskap och får vara med och bygga Original Pros framtid (dessutom helt gratis!). Vår stora samlingsplattform är vår Discordkanal som du blir inbjuden till i samband med att du registrerar dig som medlem i ORG. I Discord-kanalen spelar vi, hänger, snackar samt planerar & informerar om framtida turneringar, event och roligheter. Det är alltså busenkelt att vara del av ORG spelförening, och man deltar i den mån man vill och kan.
För att bli medlem, följ länken här.

Vår historia:
Likt många andra spelföreningar grundar sig ORG i det gemensamma intresset i datorspel. Men vår historia går långt längre tillbaka än året vi grundade föreningen.
Det hela började 2009 när två killar från Fagersta började spela "Counter-Strike: Source" tillsammans, då 11 och 12 år gamla. Av en händelse användes prefixet "Original" före gamertagen för att det på servern inte skulle råda tvivel om vem som var den äkte, i händelse av användande av fakenick. Dessvärre var det ingen som ville stjäla medgrundarnas identiteter (förmodligen på grund av den fullständiga avsaknaden av skicklighet i spelet), men det väckte liv i det som senare skulle bli ORG spelförening. Prefixet "Original" försökte användas för att skapa en grupp på Steam, men namnet var upptaget. Däremot fanns namnet "Original Pros" tillgängligt (med förkortningen ORG), och på så vis skapades det legendariska och lagomt oseriösa namnet. 
Genom åren har Steam-klanen ORG spelats under på flertalet lokala LAN och onlineturneringar. Samtliga av de som senare skulle komma att vara grundare till denna spelförening började med att spela med klantaggen ORG på CS-servern.
Trots att mycket hinner ändras under de åren som ORG funnits så tycks sammanhållningen inom ORG aldrig rubbas, och intresset för CS och övrig E-sport kvarstår (om än inte starkare nu). Så därför föll det sig naturligt att ORG-gemenskapen inte skulle begränsas till bara några vänner som träffats på högstadiet. 
ORG öppnade 2023 som spelförening, och det som senare kommer vara del av vår fina historia är ännu inte skriven, så tvivla inte på att vara med i gänget!